<html>

<head>
<meta http-equiv="Content-Type" content="text/html; charset=windows-1252">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Nuova pagina 4</title>
<base target="_self">
<style fprolloverstyle>A:hover {color: #808000; font-weight: bold}
</style>
</head>

<body bgcolor="#000000" text="#FFFFFF" background="schermo2.jpg" bgproperties="fixed" link="#FFFF00">

<p style="margin-top: 0; margin-bottom: 0" align="center"><img border="0" src="storia2.jpg" width="300" height="70"></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Il titolo originale dell'opera &egrave; Al
Azif: &quot;Azif&quot; &egrave;
l'allocuzione usata dagli arabi per indicare gli strani suoni notturni (dovuti
agli insetti) che si supponevano essere l'ululato dei d&egrave;moni.<BR>
L'autore &egrave; Abdul Alhazred [o Al Azraq], un poeta folle di Sanaa, capitale dello Yemen, che si dice sia vissuto nel periodo dei Califfi
Ommiadi, nell'ottavo
secolo dopo Cristo. Fece molti misteriosi pellegrinaggi fra le rovine di
Babilonia e le catacombe segrete di Memphis, e trascorse dieci anni in completa
solitudine nel grande deserto dell'Arabia meridionale, il Raba El Khaliyeh,
o &quot;Spazio vuoto&quot; degli arabi antichi, e Dahna, o &quot;Deserto
cremisi&quot; dei moderni, ritenuto dimora di spiriti maligni e mostri mortiferi.
Di questo deserto coloro che pretendono di averlo attraversato, narrano
molte storie strane ed incredibili meraviglie.<BR>
Nei suoi ultimi anni Alhazred abit&ograve; a Damasco, dove venne scritto l'Al Azif, e del suo trapasso o scomparsa (nel 738 d.C.) si raccontano molti
particolari terribili e contraddittori. Riferisce Ibn Khallikan (un biografo
del dodicesimo secolo), che venne afferrato in pieno giorno da un mostro
invisibile e divorato in maniera agghiacciante di fronte ad un gran numero
di testimoni gelati dal terrore.</p>
<table border="0" width="100%">
  <tr>
    <td width="25%">
      <p style="margin-top: 0; margin-bottom: 0"><img border="0" src="immagini/image2.jpg" width="200" height="230"></td>
    <td width="75%" valign="top" align="justify">Anche la sua follia &egrave; oggetto di molti racconti. Egli affermava
di aver visitato la favolosa Irem, la Citt&agrave; dalla Mille Colonne,
e di aver trovato fra le rovine di un innominabile villaggio desertico le
straordinarie cronache ed i segreti di una razza pi&ugrave; antica dell'umanit&agrave;.
Non seguiva la religione musulmana, ma adorava delle Entit&agrave; sconosciute
che si chiamavano Yog e Cthulhu.<BR>
Intorno all'anno 950, l'Al Azif, che era stato diffuso largamente, anche
se in segreto, tra i filosofi dell'epoca, venne clandestinamente tradotto
in greco dall'erudito bizantino Teodoro Fileta, col titolo Necronomicon,
cio&egrave;, letteralmente: &quot;Libro delle leggi che governano i morti&quot;.
      [o &quot;Il libro dei nomi dei morti&quot;]<BR>
    </td>
  </tr>
</table>
<p style="margin-top: 0; margin-bottom: 0">
Per un secolo favor&igrave; innominabili esperienze, finch&eacute; non venne
soppresso e bruciato intorno al 1050 dal vescovo Michele, patriarca di Costantinopoli.
Dopo di ci&ograve; il suo nome fu solo furtivamente sussurrato ma, nel tardo
Medioevo (1228), il danese Olaus Wormius ne fece una traduzione latina,
basata sulla versione greca di Fileta, che vide la stampa due volte: una
alla fine del quindicesimo secolo, in caratteri gotici (evidentemente in
Germania), e una nel diciassettesimo (probabilmente in Spagna).<BR>
Entrambe le edizioni sono prive di qualsiasi segno di identificazione, e
possono essere localizzate nel tempo e nello spazio solo in base a considerazioni
riguardanti il tipo di stampa.</p>
<p style="margin-top: 0; margin-bottom: 0">L'opera, sia in latino che in greco, venne posta
nell'Index Expurgatorius
sin dal 1232 da papa Gregorio IX, cui era stata mostrata la traduzione di
Wormius. A quell'epoca l'originale arabo era gi&agrave; andato perduto,
come mostra la prefazione alla prima versione latina (vi &egrave; tuttavia
un vago indizio secondo cui una copia segreta sarebbe apparsa a San Francisco
in questo secolo, e sarebbe andata distrutta nel famoso incendio del 1906).<BR>
Nessuna notizia si ebbe pi&ugrave; della versione greca - che fu stampata
in Italia fra il 1560 e il 1570 - fino al resoconto del rogo cui fu condannato
nel 1692 un cittadino di Salem con la sua biblioteca. Una traduzione in
inglese fu fatta dal dottor John Dee intorno al 1580, non venne mai stampata,
ed esiste solo in alcuni frammenti ricavati dal manoscritto originale.</p>
<table border="0" width="100%">
  <tr>
    <td width="78%" valign="top" align="justify">
      <p style="margin-top: 0; margin-bottom: 0">Delle versioni latine attualmente esistenti, una (del quindicesimo secolo)
&egrave; custodita nel British Museum, mentre un'altra (del diciassettesimo
secolo) si trova nella Biblioth&egrave;que Nationale a Parigi. Altre edizioni
del diciassettesimo secolo sono nella Widener Library ad Harvard, nella
biblioteca della Miskatonic University ad Arkham e presso l'universit&agrave;
di Buenos Aires. Comunque esistono certamente numerose altre copie presso
dei privati, ed in proposito circola con insistenza la voce che un esemplare
del testo in caratteri gotici del quindicesimo secolo faccia parte della
collezione privata di un celebre miliardario americano.<BR>
    </td>
    <td width="25%">
      <p style="margin-top: 0; margin-bottom: 0"><img border="0" src="immagini/Image1.jpg" width="200" height="265"></td>
  </tr>
</table>
<p style="margin-top: 0; margin-bottom: 0">
Sembra anche che presso la famiglia Pickman di Boston sia presente una copia
del testo greco stampato in Italia nel sedicesimo secolo: se &egrave; vero,
questa &egrave; comunque certamente svanita insieme col pittore R. U. Pickman,
di cui si sono perse le tracce dal 1926.<BR>
Il libro &egrave; posto all'indice da tutte le religioni del mondo. La sua
lettura determina conseguenze terribili. Si dice che sia appunto da vaghe
notizie su quest'opera (della cui esistenza una ben piccola parte della
gente &egrave; al corrente), che lo scrittore R. W. Chambers abbia tratto
lo spunto per il suo celebre romanzo The King in Yellow, il cui filo conduttore
&egrave; un libro iniziatico la cui lettura provoca la follia.</p>

</body>

</html>
